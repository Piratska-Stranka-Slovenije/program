# Program

Programski sklop zavzema sedem programskih izhodišč, ki so platforma za  razmišljanje in kreativno delovanje v stranki. Iz osnovnih programskih postavk je razvidno mišljenje piratskega gibanja, ki daje stranki temelje na katerih razvija nadaljnje rešitve na področju družbe kot celote.

***

## 1. Spoštovanje človekovih pravic

Zavzemamo se za dosledno spoštovanje vseh človekovih pravic, ki so temelj razvoja odprte družbe in svobodnega posameznika. Želimo državo v službi državljanov. Politika mora služiti vsem ljudem in ne le ozkim interesnim skupinam. Nasprotujemo kakršnikoli omejitvi človekove zasebnosti, cenzuri in preganjanju državljanov, ki javno izražajo svoje mišljenje in prepričanje. Zavzemamo se za varovanje vseh človekovih pravic, ne le tistih povezanih z internetom.

## 2. Zasebnost in varovanje podatkov

Zavzemamo se za strogo omejitev nadzora nad ljudmi, saj informacijska tehnologija omogoča zelo prefinjene možnosti nadzora. Potrebno je preprečiti vse zlorabe na tem področju, razen v posebnih primerih, ki jih določa zakon. Nadzor nad podatki in spremljanje posameznikovega digitalnega prometa je možno izključno na podlagi sodne odredbe pristojnega sodišča. Posamezniku mora biti brezpogojno zagotovljen vpogled v podatke, ki jih je državni organ zbral o njem. Na njegovo zahtevo mu je dana možnost popravka, blokiranja in brisanja teh podatkov.

## 3. Svoboden in nevtralen internet

Zavzemamo se za z ustavo zagotovljeno pravico dostopa do interneta. Internet mora ostati svoboden in nevtralen. Na  internetu imajo vsi udeleženci enakopraven in neomejen dostop do vsebin, ne glede na ponudnika storitev, programska orodja ali druge razlike. Zavzemamo se za enakopravnost vseh storitev in protokolov. Država in ponudniki storitev lahko posegajo v pretok podatkov izključno na podlagi zakonskih določil ter sodnih odločb in le v primeru utemeljenega suma kaznivega dejanja. Nobenemu udeležencu ali storitvi se ne sme omejevati zakupljene pasovne širine dostopa do interneta.

## 4. Transparentnost države in politike

Zavzemamo se za  transparentnost tako politike kot države. Transparentnost je temeljni pogoj za neodvisno, pošteno in načelno delovanje politike ter države v interesu vseh prebivalcev. Država služi vsem in ne le posameznim interesnim skupinam. Njeno delovanje in poslovanje mora biti popolnoma transparentno, kar informacijska tehnologija omogoča že sedaj.

## 5. Reforma monopola nad avtorskimi deli

Zavzemamo se za reformo avtorskega prava. Ustvarjena dela so rezultat dostopa do zakladnice celotnega  ustvarjenega znanja človeštva in se morajo tja tudi vračati ter morajo biti na razpolago vsem. Zavedamo se pomembnosti ustvarjalcev v družbi in si prizadevamo za pravično nadomestilo avtorjem za njihovo delo pri ustvarjanju znanja in vsebin. Med pravicami avtorjev in industrijo, ki izkorišča svoj močnejši položaj, obstajajo globoka nesorazmerja. S tem se duši kreativnost, inovativnost in dostopnost znanja. Problematična je tudi dolžina trajanja monopola nad kopiranjem avtorskega dela. Monopol nad kopiranjem ne more in ne sme prevladati nad ustavnopravno zagotovljeno pravico do zasebnosti.

## 6. Odprti standardi in prosti formati

Uporabnikom različnih sistemov je omogočena prosta in trajna uporaba podatkov vseh vrst le, kadar so ti v obliki, ki izpolnjuje merila odprtega standarda. Enako velja za različne tehnične sisteme, ki lahko v polnosti sodelujejo le, kadar njihovi vmesniki temeljijo na odprtih standardih. Zavzemamo se za uporabo in razširjanje odprtih standardov in prostih formatov, saj se bo le tako zmanjšala odvisnost od posameznih proizvajalcev, kar bo krepilo svobodno konkurenco možnih tehničnih rešitev.

## 7. Svobodna programska oprema

Zavzemamo se za spodbujanje razvoja in uporabe programske opreme, ki se lahko neomejeno uporablja, preučuje, razširja in spreminja. Svobodna programska oprema zagotavlja svojim uporabnikom vse bistvene svoboščine, ki so potrebne za prevzem nadzora nad lastnimi tehničnimi sistemi. Še posebej pa je potrebno izobraževalnim institucijam in celotni javni upravi omogočiti postopen prehod tehnične infrastrukture na svobodno programsko opremo. Tako se dolgoročno zmanjšajo stroški za javni proračun in odvisnost od posameznih proizvajalcev.


***


S temi sedmimi točkami ne želimo omejevati razvoja nadaljnjih programskih točk. Vse nadaljnje točke se bodo oblikovale s posvetovanjem in soodločanjem članstva. Vsak predlog, ki se ga bo članstvu posredovalo v odločanje za razširitev programa, bo izhajal iz baze članstva. V proces odločanja v stranki vpeljujemo mehanizme neposredne elektronske demokracije. Razvijamo sistem, ki bo vsakemu članu dal možnost in pravico sooblikovanja politike stranke in njenega nadaljnjega razvoja.